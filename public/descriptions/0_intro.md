<a name="scenariebeskrivelser"></a>
# Scenariebeskrivelser

Herunder er en beskrivelse af de forskellige partier, organisationer og
regeringens udspil til en klimaaftale. I hvert af de detaljerede
oversigter over deres målsætningerne og virkemidler har vi markeret
teksten med fed, hvor vi har kunne inkludere tiltaget i vores
modelberegninger. Derudover har vi lavet en række scenarier man kan
sammenligne med. Et Frozen policy scenarie som viser udviklingen med
allerede vedtagne politikker (dvs. inkl. energiaftalen fra 2018) og så to
udgaver af et scenario som holder summen af de danske fremtidige CO2
udledninger under 500 Mt, hvilket nok er minimumskravet hvis vi skal
opfylde Paris-aftalen. Frozen policy scenariet anvendes som grundlag for
alle de andre udspil, dvs. deres tiltag bygger ovenpå det som allerede er
inkluderet i Frozen policy.

### Enhedslisten

Med klimaudspillet ’En Social Retfærdig Vej Til Det Grønne Samfund’ lægger Enhedslisten op til en overordnet målsætning om at reducere Danmarks CO2-udledning med 70 pct. i 2030 og 100 pct. i 2040 (ift. 1999). Som et centralt element foreslår Enhedslisten at udarbejde en klimalov, som gennem bindende målsætninger skal sikre, at Danmark holder sig på kursen mod 70 pct. og 100 pct. reduktion i hhv. 2030 og 2040. Inden for transportområdet foreslår Enhedslisten at forbyde salg af diesel- og benzinbiler i hhv. 2022 og 2025, kørselsafgift på biler og afgifter på flyrejser. Inden for landbrugsområdet foreslår Enhedslisten at drivhusgasudledningen bør reduceres til mindst en tredjedel i 2030. Enhedslisten har et mål om, at vi i 2030 ikke importerer mere el, end vi gør i dag. For at understøtte dette, ønsker Enhedslisten at investere i vindenergi og andre vedvarende energikilder og samtidig nedsætte brugen af biomasse.

[Mere ...](#enhedslisten)

### Socialistisk Folkeparti

Socialistisk Folkeparti (SF) har en overordnet målsætning at reducere Danmarks klimaforureningen med 60% i 2030 (ift. 1990). For at nå denne målsætning foreslår SF en række tiltag til at reducere klimabelastning, særligt fra transport- og landbrugssektoren. Inden for transportsektoren har de en overordnet målsætning om at elbiler udgør 50% af den danske bilpart i starten af 2030’erne. Samtidig sætter de en målsætning om, at mindst 95% af den kollektive trafik skal køre på vedvarende energi i 2030. De foreslår at nå disse målsætninger gennem en omstilling af beskatningen af fossildrevne køretøjer, samt investeringer i den kollektive trafik. Den overordnede målsætning inden for landbrugssektoren er, at nedbringe klimaforureningen fra landbruget med op mod 25 pct. i 2030 i forhold til i dag (2019). For at nå denne målsætning, foreslår SF at mindske det danske landbrugsareal og samtidig udvide skovarealet, fremme klimavenlige afgrøder, husdyrsfoder og dyrkningsteknikker, samt elektrificere landbruget og sætte krav om at efterbehandle staldgylle mm.

[Mere ...](#socialistisk-folkeparti)

### Radikale Venstre

Med klimaplanen ’Klimaet Kalder. Fremad’ fremsætter Radikale Venstre en overordnet målsætning om at reducere udledningen af drivhusgasser med 60 pct. i 2030 (ift. 1999). I samme år skal danskernes energiforsyning være helt fri for fossile brændsler. Dette skal understøtte en fuldstændig omlægning til vedvarende energi i 2050. Inden for transportsektoren er målsætningen 1 mio. elbiler i Danmark i 2030, hvilket skal understøttes af en række tiltag. Yderligere foreslår de at gøre al offentlig tranport eldrevet. Radikale Venstre foreslår desuden at udtage en tredjedel af opdyrket land i Danmark til naturarealer, og samtidig arbejde for et giftfrit landbrug i 2050. Inden for energiområdet ønsker Radikale Venstre at satse på produktion samt eksport af vindenergi, og foreslår at etablere 3 havvindmølleparker ud over dem, som allerede er vedtaget med energiaftalen. Endelig fremsætter de et mål om at halvere CO2-aftrykket fra nybyggeri af huse i 2030.

[Mere ...](#radikale-venstre)

### Socialdemokratiet

Socialdemokratiet foreslår i klimaudspillet ’Danmark Skal Igen Være En Grøn Stormagt’ en overordnet vision om, at Danmark skal være fossilfrit i 2045. Som et centralt element ønsker Socialdemokratiet at oprette en grøn fremtidsfond, der skal støtte udviklingen af nye teknologier og virksomheder inden for grøn energi, lagring og bedre anvendelse af energi, vandknaphed, fødevareproduktion. Inden for transportområdet forslår Socialdemokratiet en målsætning om 500.000 grønne biler i Danmark i 2030. Derudover foreslår de en række tiltag der skal fremme vedvarende energi, herunder særligt vindenergi, og foreslår en målsætning om at 55 pct. af det danske energiforbrug i 2030 skal komme fra vedvarende kilder, herunder 2 ekstra havmølleparker ifht. Energiforliget. De fremsætter desuden en række tiltag med henblik på energibesparelser i bygninger og industri. Endelig ønsker Socialdemokratiet at arbejde for at reducere CO2-udledningen fra landbruget og samtidig udlægge 75.000 hektar af det danske areal til urørt skov.

[Mere ...](#socialdemokratiet)

### Alternativet

Alternativet har en overordnet målsætning om, at Danmark skal være fossilfrit senest i 2040. De forslår yderligere en række delmål: Mindst 60 pct. reduktion i 2025, mindst 80 pct. reduktion i 2030 og mindst 95 pct. reduktion i 2035. Inden for transportområdet foreslår alternativet at udfase salg af fossilbiler inden 2025 og at den kollektive vej- og søtransport skal være fossilfri senest i 2025. Inden for boligområdet er deres målsætning, at dansk byggeri skal energieffektivisere med 40 pct. i 2030. Industrien skal være fossilfri i 2030. Reduktion af landbrugets klimabelastning foreslås at nå 66 pct. i 2035 sammenlignet med i dag. Inden for energiområdet ønsker Alternativet Danmarks indvinding af fossile brændsler afviklet over en 10-årig periode, samt udfase førstegenerations-biobrændsel inden 2025. Alternativet har også en række forslag, der skal bidrage til en adfærdsændring for den enkelte dansker.

[Mere ...](#alternativet)

### Regeringen

I Klima- og luftudspillet ’Sammen om en grønnere fremtid’ fremsætter
regeringen en overordnet målsætning om, at Danmark skal være klimaneutral
i 2050. Herunder en reduktion af drivhusgasser fra ikke-kvotebelagte
sektorer (landbrugs-, transports- og boligsektoren) med 39 pct. i 2030
(ift. 2005). Regeringens overordnede målsætning inden for
transportsektoren er at nå 1 mio. elbiler, plug-in hybridbiler eller
tilsvarende biler i 2030. Indenfor landbrugsområdet ønsker regeringen at
mindske luftforureningen og drivhusgasudledningen, og vil derfor gennem en
række tiltag udbrede og forbedre løsninger inden for fx biogas,
præcisionslandbrug og jordfordeling. Mht. boligområdet er målet, at
Danmark på sigt skal være uafhængigt af fossile brændsler. På kort sigt
igangsættes en række initiativer med henblik på at udfase ældre brændeovne
og klimaskadelige gasser i køleanlæg. På længere sigt vil regeringen
formulere en strategi for at udvikle gassystemet, der skal bidrag til et
klimaneutralt Danmark i 2050.

[Mere ...](#regeringen)

### Liberal Alliance
Fjerner afgifter på alle grønne biler, Fjerner elafgiften fuldstændigt, afsætter 3,7 mia.kr. om året til forskning inden for energi og klima.
Da LA fjerner registreringsafgiften helt på grønne biler (el, hybrid og brintbiler) ender de med et lidt anden sammensætning af bilparken end de øvrige partier. I den effektivitetsafhængige registreringsafgift, som vi har i dag, klarer brintbilerne sig ikke så godt pga. en lavere effektivitet end el- og hybridbiler, men hvis registreringsafgiften fjernes helt bliver brintbilerne konkurrencedygtige omkring 2035. Fjernelsen af elafgiften betyder først og fremmest et hurtigere skift til varmepumper i fjernvarmesektoren. LA’s forløb ligger dog samlet set stort set oveni regeringens.
